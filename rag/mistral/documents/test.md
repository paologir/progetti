## Il Parco Nazionale d'Abruzzo, Lazio e Molise

Istituito il 9 Settembre 1922 per iniziativa privata da parte della Federazione "Pro Montibus", l'Ente Autonomo Parco Nazionale d'Abruzzo risulta così essere l'area protetta più antica d'Italia; con Regio Decreto n.257 dell'11 Gennaio 1923, convertito in Legge n.1511 del 12 Luglio dello stesso anno, ne fu poi riconosciuta la sua categoria statale e ampliato fino a 18.000 ettari. Il Parco ha ora una estensione di 50.500 ettari, con un'area contigua circostante, la Zona di Protezione Esterna (ZPE), di 77.500 ettari.

La storia dell'istituzione del Parco Nazionale d'Abruzzo è emblematica per la partecipazione alla scelta. Pensata e realizzata per la determinazione e il carisma di Erminio Sipari, con gli auspici del cugino Benedetto Croce, filosofo di fama europea, col consenso degli amministratori locali, costituendo nel 1921 un nucleo iniziale di 500 ettari con l'affitto della "Costa Camosciara", nel Comune di Opi, quella di questo Parco è una delle storie identitarie e di successo dei territori italiani. L'anno successivo i contratti di affitto dei boschi e dei pascoli furono estesi a territori comunali di Civitella Alfedena, Pescasseroli, Bisegna, Gioia dei Marsi, Lecce nei Marsi e Villavallelonga, per complessivi 12.000 ettari totali, col preciso scopo di proteggere l'Orso bruno marsicano, il Camoscio d'Abruzzo e le "silvane bellezze" di quei territori, da "mettere a valore" per l'economia dei paesi dell'alta valle del Sangro, secondo la visione di Sipari.

Abolito l'Ente Parco nel 1933 da parte del regime fascista con gestione affidata all'Azienda di Stato per le Foreste Demaniali e la sorveglianza all'allora milizia forestale, il Parco conobbe un periodo travagliato attraverso la seconda guerra mondiale e fino alla ricostituzione dell'Ente, avvenuta nel 1950, ma solo con un deciso cambio di missione ed obiettivi della nuova direzione, insediatasi alla fine degli anni Sessanta del secolo scorso, l'Ente Parco intraprese un nuovo corso che per i successi conseguiti nella protezione della Natura (conservazione delle popolazioni di Orso bruno marsicano, Lupo appenninico e Camoscio d'Abruzzo, tutte in pericolo di estinzione) e nella valorizzazione delle economie turistiche compatibili con la sua conservazione, si impose all'attenzione di specialisti e pubblica opinione tanto da essere considerato come l'esempio da seguire sia in ambito italiano che europeo.

Questa politica di conservazione, abbinata a scelte molto indovinate, come quelle della creazione dell'area faunistica del Lupo e la strutturazione del corrispondente Museo a Civitella Alfedena, produsse dei risultati socio-economici di grande rilievo e fu parte determinante nell'affermazione, a livello continentale, del Parco e del modello "Civitella Alfedena" di sviluppo sostenibile.

La geologia dell'area protetta rivela una mobilità tettonica ancora attiva, che nel pliocene cominciò a sollevare le montagne con spinte verso nord ed est, ma le attuali impronte alla morfologia del territorio le hanno date l'azione delle acque e, in particolare, le glaciazioni dell'era quaternaria, con la formazione di circhi glaciali, evidenti sulle montagne della Meta, del Marsicano, sulla Terratta e sulla Serra di Chiarano, lasciando depositi morenici come sul M.te Marsicano. La costituzione essenzialmente carbonatica delle rocce di queste montagne ha determinato un diffuso carsismo, riscontrabile in doline, grotte ed inghiottitoi, come nella grande dolina di Campoli Appennino, ed in quelle più piccole del M.te Godi e del M.te Mattone. Gli imponenti movimenti tettonici hanno generato delle frane enormi, una delle quali, con un distacco di roccia verificatosi nei pressi di Frattura, ha ostruito il corso del torrente Tasso, generando, verosimilmente, il lago di Scanno.

L'area del Parco è prettamente montana, con un territorio posto tra i 900 e i 2.200 metri s.l.m., comprendendo i gruppi montuosi "marsicani", quelli del gruppo della Meta e della catena delle Mainarde, sui quali svettano, tra gli altri, il M.te Petroso (2.249), il Marsicano (2.245) e il M.te Meta (2.242), solcati da meravigliosi valloni e impreziositi da stupendi anfiteatri, come quello della Camosciara, da pianori carsici, come quelli delle "Forme" e di "Campitelli", da canyons, come la lunga "foce" di Barrea. L'area protetta è percorsa da incantevoli corsi d'acqua, come i torrenti Fondillo, Scerto, Rio Torto, Tasso e Iemmare, i fiumi Sangro, Volturno, Giovenco e Melfa; diversi sono gli specchi d'acqua dolce, tra cui quello del lago Vivo, di Barrea, di Scanno, della Montagna Spaccata, di Grotta Campanaro e di Castel S. Vincenzo, mentre dell'antico lago che occupava la piana tra Pescasseroli ed Opi rimane testimonianza nei depositi di conglomerati calcarei osservabili ai suoi margini.

Il carattere che più contraddistingue questo Parco è l'elevata naturalità, che ne fa uno scrigno di biodiversità, annoverando tra la flora più di duemila specie di piante superiori, oltre a 400 specie di funghi, 200 di muschi ed epatiche, 150 di licheni, oltre alle tante specie di alghe.

Tra le essenze arboree quella dominante è il faggio, che con le sue foreste copre circa 25.000 dei 50.500 ettari complessivi del Parco, quindi la metà del territorio protetto, rappresentando l'85% dell'intera copertura forestale; al di sopra della faggeta, tra i 1.900 ed i 2.000 metri s.l.m., si estendono le praterie d'altitudine, che coprono circa 15.000 ettari di territorio, rappresentando il 30% della superficie dell'area protetta, per le quali il Parco ha elaborato uno specifico piano, con linee guida, per la gestione delle aree pascolive.

La componente forestale è impreziosita da un popolamento di una specie autoctona della vasta famiglia dei pini neri, il Pino nero di Villetta Barrea, appunto, specie relitta dell'epoca terziaria, presente in particolare alla Camosciara ed in settori della Val Fondillo, con diversi esemplari plurisecolari, di cui uno con età stimata in 535 anni, e una stazione di Betulla residua dell'ultima glaciazione, il Ginepro nano, l'Uva ursina ed il Mirtillo, residui della brughiera alpina una volta molto più ampia, e, sulle rocce ai limiti superiori della faggeta, il Pino mugo, col suo portamento strisciante, anch'esso specie relitta del terziario. Inframezzate alla faggeta troviamo il raro Tasso, l'Agrifoglio, e specie più comuni, come l'Acero di monte, l'Acero riccio, il Sorbo montano, il Maggiociondolo; al confine inferiore della foresta troviamo il Cerro, mentre nei versanti più caldi sono presenti la Roverella, il Frassino maggiore, l'Orniello e gli aceri, sia opalo e campestre sia minore.

La componente floristica è arricchita da molte specie di orchidee, tra cui la rarissima orchidea "Scarpetta di Venere", dal Giaggiolo della Marsica, un endemismo del Parco, dalla Pinguicola di Villetta Barrea, dall'Astragalo aquilano, dalla Primula orecchia d'orso, dal Fior di stecco, dalla Soldanella alpina, dal Giglio martagone, e da numerosissime altre specie, tra cui genziane, viole ed anemoni.

La particolare ricchezza di biodiversità si evidenzia anche nella componente faunistica, per cui questo Parco rivela la sua unicità, dando rifugio a ben 67 specie di mammiferi, tra cui il più noto, oltre che simbolo del Parco, l'Orso bruno marsicano, che su questi monti ha trovato il suo ultimo rifugio e la sua salvezza, da un areale appenninico molto più vasto in cui viveva la specie nei secoli passati, contrattosi drasticamente fino alle sole montagne del Parco e quelle circostanti per effetto della persecuzione diretta ed indiretta operata dall'uomo su questo animale.

La mammalofauna annovera altre due presenze di pregio, il Camoscio d'Abruzzo (o appenninico) e il Lupo, comprendendo anche 24 differenti specie di Chirotteri, tra cui il Vespertilio di Natterer (un raro pipistrello che trova rifugio all'interno di faggi vetusti o morti) e quello di Daubenton, che si alimenta lungo le rive del lago di Barrea, il raro Vespertilio di Bechstein e quello di Capaccini, confermando ancora la elevata naturalità del Parco, che rappresenta così un'arca per le specie di pipistrelli presenti, soprattutto in considerazione della loro accertata rarefazione in ambito continentale. Di rilievo, sempre tra i mammiferi, la presenza del Gatto selvatico, di popolazioni residue della Lepre italica e dell'Arvicola delle nevi, con popolazioni "relitte" dell'ultima glaciazione, e della Martora, solo per ricordare le specie più rare.

La componente avifaunistica è rappresentata da ben 230 specie di Uccelli, tra cui il Picchio dorsobianco, l'Aquila reale, presente con tre coppie, il Gufo reale, l'Astore, il Corvo imperiale, il falco Pellegrino, il falco Lanario, popolazioni di Gracchio alpino e corallino, il Nibbio bruno, il Merlo acquaiolo, il Picchio muraiolo, il Picchio rosso minore e quello mezzano e la Coturnice. Questa elevata diversità di specie di uccelli è stata la ragione che ha determinato l'individuazione del Parco come area IBA (Important Bird Area), una rete mondiale di aree naturali fondamentali per la sopravvivenza di tante specie di Uccelli, che nel Parco interessa una superficie di 55.600 ettari. Sempre tra gli Uccelli bisogna evi# LA TERRA DELLE AREE PROTETTE: I PARCHI

## Introduzione

Il territorio della Regione Abruzzo ospita quattro parchi naturali, tre nazionali – quello "storico" d'Abruzzo, Lazio e Molise, quelli nuovi della Majella e del Gran Sasso e Monti della Laga, e quello regionale del Sirente – Velino, che nell'insieme tutelano una superficie di circa 320.000 ettari, che aggiunta a quella delle riserve naturali permettono politiche di tutela su circa il 35% della Regione, ponendo l'Abruzzo all'avanguardia in Europa per un cambiamento nella gestione del territorio in modo ecologicamente sostenibile e permettendogli di avere accesso ai finanziamenti che l'Unione Europea implementa sempre più per la gestione del territorio abbinata alla sua tutela.

La "lunga marcia" per l'Abruzzo dei Parchi è cominciata "formalmente" dal 1971, con l'individuazione delle aree da porre sotto tutela per il loro pregio naturalistico, come nel "Censimento dei biotopi di rilevante interesse vegetazionale meritevoli di conservazione in Italia" del 1971 della Società Botanica Italiana, lo studio del Club Alpino Italiano "Inventario delle aree montane da proteggere", del 1973, il "Programma di ricerca territoriale sulle aree naturali da proteggere – Carte regionali dei biotopi – Abruzzo", del 1976, del Consiglio Nazionale delle Ricerche, ed, infine, dalla stessa Regione Abruzzo con il suo "Progetto di intervento nel settore dei Parchi e Riserve naturali", conclusosi nel 1984 con la pubblicazione dei tre volumi della "Ipotesi di un Sistema Regionale di Parchi e Riserve Naturali", dove veniva presentato il futuro assetto ecologico dell'Abruzzo Regione dei Parchi, diventata realtà con la Legge Quadro sulle Aree Protette, la n.394 del 6 dicembre 1991, che prevedeva l'istituzione di due nuovi parchi nazionali in Abruzzo, quello della Majella e quello del Gran Sasso e Monti della Laga… ma le condizioni c'erano già nella stessa storia dell'istituzione del PNA.

In questa "lunga marcia" abbiamo trovato anche politici sensibili, tra cui ci piace ricordare, per lungimiranza, Lorenzo Natali, essendosi espresso a favore dell'istituzione dei parchi nel lontano 1971, quando, allora Ministro dell'Agricoltura e delle Foreste, nel corso della Festa della Montagna a Rocca di Mezzo, propose l'istituzione del Parco del Sirente, nonché di quelli della Majella e del Gran Sasso: non a caso, per un uomo di cultura come lui, visto che si era già cimentato con la legge di protezione del lupo.

La presente relazione sui parchi abruzzesi non ha il carattere di una analisi naturalistica ma vuole piuttosto essere uno sguardo proiettato su quanto fatto finora dalla aree protette, a mio giudizio molto, nonostante le tantissime difficolta che si frappongono ad una gestione ecologicamente sostenibile del territorio, cioè dove il prelievo negli ecosistemi non superi mai la produzione annuale, dovuta alla sovrapposizione delle competenze di diversi Enti – Regione – Enti Parco – Comuni – Ministero dell'Ambiente, che comunque rallentano una gestione moderna del territorio che deve rispondere subitaneamente alle esigenze quotidiane.

Questo nuovo assetto della Regione, frutto di una visione anticipatrice dei tempi, ha qualcosa di epocale e dipenderà da quanto sapranno fare tutti gli attori di questo "nuovo corso" il riscatto dell'Abruzzo dei pastori, con l'elemento a cui tutti gli abruzzesi sono legati, la Natura, così aspra da far individuare la nostra regione come ai confini delle terre conosciute da Boccaccio, quando scriveva "…più in là che Abruzzi", o faceva affermare ad Ignazio Silone che gli abruzzesi sono legati alla cosa più immutabile, la roccia, cioè la montagna.

La rivalutazione della montagna, che in Abruzzo costituisce circa il 75% del territorio, contenendo molta parte dell'acrocoro centrale appenninico con le sue vette più alte, passa ora attraverso la comprensione dei benefici che gli ecosistemi naturali ci offrono, ora indicati col termine di "servizi ecosistemici", che si traducono in termini economici con valori inimmaginabili. Tra questi, primo fra tutti, l'assorbimento di anidride carbonica da parte dei vegetali, restituendo ossigeno e contenendo così il fenomeno dell'effetto serra, determinato dalla CO2, con conseguente innalzamento della temperatura media che influenza direttamente il pericolosissimo cambiamento climatico. E, ancora, con la stabilizzazione dei suoli dei versanti montuosi per prevenire alluvioni, gli stessi suoli di cui l'Italia ha una disponibilità limitata, ma che sta consumando come nessun altro paese in Europa. La stabilizzazione dei versanti che assicura una regimazione controllata delle acque, che sono poi restituite come acqua pura nel corso dell'anno dalle sorgenti montane per la nostra stessa vita, per l'agricoltura e per le industrie.

Ma le foreste svolgono anche funzioni cosiddette "terze", essendo luoghi ideali per riequilibrare il nostro spirito e rigenerare le nostre forze.

Tutto questo per la Natura.

Ma sarebbe sbagliato non considerare quanto i parchi hanno contribuito, col loro dinamismo, al risveglio di attività economiche locali da parte di giovani, soprattutto nel settore dei servizi al turismo, che ne ha beneficiato. Ne sono testimonianza i dati sui flussi turistici, in aumento in questi ultimi anni dopo e nonostante la tragedia del terremoto di L'Aquila e l'ultimo sisma del 2016. Benefici evidenti nelle statistiche ufficiali che ci dicono che il 3% del PIL italiano viene dal turismo nelle aree protette.

Come ne ha beneficiato il valore degli immobili ricadenti all'interno dei parchi, aumentati del 25% nel momento stesso della istituzione di un'area protetta, eccetto, purtroppo, per le aree colpite dai sismi ricordati e dall'ultimo del 2017.

Una prima considerazione la possiamo già fare: da quando i parchi sono effettivamente operativi, cioè da circa 20 anni, la Natura d'Abruzzo è rifiorita, come tutti possono constatare attraversando la regione, nella facilità di osservare cervi o poiane, venti anni fa evento quasi eccezionale, ma che pone l'Abruzzo come meta turistica desiderabile appunto per la sua Natura.

L'attività di ricerca svolta dai Parchi ha permesso di approfondire le conoscenze delle componenti degli ecosistemi naturali e quindi di avere una gestione più mirata secondo l'assunto che più si conosce e meglio si gestisce: la prova di ciò nell'incremento della popolazione degli erbivori, a cominciare dal Camoscio, che nella regione ha ora una consistenza di circa 2700 individui, per poi passare al Lupo, all'Orso bruno marsicano, per poi considerare il Cervo ed il Capriolo, i rapaci più comuni, nonché i dati acquisiti sulla consistenza dei rapaci meno comuni, come L'Aquila, il falco Pellegrino ed il Lanario, il Gufo reale, o per il Corvo imperiale, i Gracchi, alpini e corallini, la Coturnice, … e per i tanti miglioramenti ambientali fatti.

**Problema cinghiale / Progetti per le strutture di ricezione turistica**

Ma vale sottolineare i molti progetti realizzati dai parchi anche in campo agricolo, riportando "a vita", ed a nuovo mercato, delle varietà colturali dimenticate, o promuovendo presidi di prodotti di nicchia di particolare qualità, che si sono affermati in ambito nazionale, come il pecorino di Farindola e quello "canestrato" di Castel del Monte o la "mortadellina" di Campotosto, a dimostrazione inoppugnabile che i Parchi sono gli alleati naturali di un'agricoltura di qualità, sana, se ci fossero ancora dubbi.

## Il Parco Naturale Regionale Sirente-Velino

L'istituzione di questo Parco si contraddistingue per la sua lunga storia, tante sono state le proposte avanzate prima di avere, nel 1989, il suo epilogo con l'approvazione della legge regionale n.54.

La prima proposta ha avuto origine in sede locale sin dalla seconda metà degli anni Sessanta del secolo scorso, ribadita nel novembre del 1971 nel corso del convegno "Ecologia e difesa del Paesaggio", tenutosi a Rocca di Mezzo. Nel marzo dell'anno successivo, un Decreto del Ministero dell'Agricoltura e Foreste istituiva una "Oasi di protezione e rifugio della fauna stanziale e migratoria in località Sirente", di ben 16.000 ettari, seguita da un Decreto del Ministero della Pubblica Istruzione con il quale vengono dichiarate di "notevole interesse pubblico" vaste aree dell'Altipiano delle Rocche. Ma l'anno della svolta è il 1978, quando la Comunità Montana "Sirentina" sceglie di fare proprie le richieste mettendo a punto una propria proposta, che solo 11 anni dopo trova accoglienza presso il Consiglio Regionale con la promulgazione della legge citata, anche se il Parco non ha potuto attivarsi subito perché la Regione Abruzzo ha impiegato ben tre anni per nominare ed insediare il Consiglio di Amministrazione dell'Ente Parco. Prima dell'istituzione del Parco, il neonato Ministero dell'Ambiente con Decreto del 21 luglio 1987 istituì la Riserva Naturale Orientata "Monte Velino", per un'estensione di 3.550 ettari.

La perimetrazione iniziale è stata rivista due volte, con altrettanti provvedimenti legislativi, il primo con legge regionale n.426 del 1998, con riduzione di ben 9.000 ettari dell'area del Parco, apportata a danno della Valle Subequana, escludendo dal Parco aree di pregio, quali quelle della valle dell'Aterno, il secondo con legge regionale n.23 del 7 marzo 2000, con la riduzione di alcune aree compensata dal più che opportuno inserimento dell'area archeologica di Alba Fucens. Ancora prima della istituzione del Parco, nella parte più occidentale dell'area, per iniziativa dell'allora Ministero dell'Agricoltura e delle Foreste, nel 1987 fu istituita la Riserva Naturale Orientata "Monte Velino" con una estensione di 3.550 ettari.

Il Parco ha ora una estensione di 54.361 ettari, ricadente in territori di 22 Comuni, tutti inclusi nella provincia di L'Aquila. Il territorio, oltre che per il suo carattere montuoso, si caratterizza per una serie di ampi altipiani, posti tra i 1200 ed i 1500 metri s.l.m.: quelli tra Ovindoli e Rocca di Cambio, noti come Altopiano delle Rocche, la Piana di Campo Felice, i Prati del Sirente, ai piedi del versante settentrionale dell'omonima montagna e con al centro un piccolo lago di origine incerta, e i Piani di Pezza, posti a nord del massiccio del Velino.

Il Parco comprende due differenti gruppi montuosi originatisi con gli stessi movimenti tettonici, tra loro allineati in direzione sud/est-nord/ovest: la catena del Sirente, che si sviluppa da M.te S. Nicola a M.te Cerasole, attraverso le cime di M.te di Canale (2.207 metri s.l.m.) e P.ta Macerola (2.258), per culminare nei 2.348 metri della cima del Sirente, e il massiccio del M.te Velino, costituito da tre cime, il M.te Sevice (2.331), il M.te Cafornia (2.409) e la cima del Velino stesso, con i suoi 2.486 metri.

Le montagne del Parco sono fondamentalmente costituite da calcari formatisi in differenti ere geologiche; diversi sono i segni lasciati dal più recente quaternario, contribuendo a diversificare tutta l'area con circhi glaciali e depositi morenici, evidenti nella parte montana; i laghi di origine glaciale, ritirandosi, hanno lasciato i loro depositi alluvionali che hanno dato vita agli attuali altipiani. La geomorfologia dell'area, infatti, oltre che dai gruppi montuosi e dagli altopiani, è caratterizzata da stupende e profonde gole che danno rifugio a molte specie di rapaci, come quella di Celano, un orrido solcato dal Rio La Foce, valli modellate dai ghiacci dell'ultima glaciazione, come la valle Majelama, tra i Monti della Magnola (2.220) e il M.te Cafornia, il vallone il Bicchero, il vallone di Teve, il canalone Majuri, che solca da cima a fondo la parete nord del Sirente, e la lunga valle del fiume Aterno, che delimita il Parco a nord-est e che, dopo aver attraversato le Gole di S. Venanzio, scavate dall'azione del fiume stesso, "sfocia" nella Piana Peligna per andare ad unirsi al fiume Pescara, dopo aver raccolto le acque del Sagittario. Questo fiume rappresenta il corso d'acqua più consistente di tutta l'area del Parco, caratterizzata da una forte attività carsica e quindi con pochi specchi d'acqua superficiali, percorsa per lo più da torrenti e da fossi. Al riguardo è da segnalare il Pozzo Caldaio, uno dei tanti inghiottitoi presenti negli altipiani, le cui acque sprofondano nel reticolo idrogeologico sotterraneo dando origine ad un vero e proprio corso d'acqua denominato rio Gamberale, che, dopo un percorso di circa 3 chilometri, torna in superfice nelle grotte di Stiffe, un complesso ipogeo di mirabile bellezza costituito da grotte con stalattiti e stalagmiti, laghetti e cascate, una risorgenza opera dell'azione delle acque iniziata intorno a 600.000 anni fa.

Il Sirente, come altri gruppi montuosi centro-appenninici, mostra una orografia differente nei due versanti, ripidi quelli esposti a nord-est, digradanti a sud-ovest, verso la piana del Fucino e la valle del Salto, con una successione di crinali sempre più bassi; più uniforme nei suoi versanti, invece, l'orografia del Velino.

Sulla diversa orografia dei versanti si sono insediati differenti tipi vegetazionali, con una copertura forestale piuttosto uniforme quello settentrionale, fondamentalmente con pascoli e, a volte, anche con vegetazione steppica quelli meridionali. La componente vegetazionale è influenzata da un clima particolarmente rigido di questo complesso montuoso, che nei mesi invernali fa registrare nell'area degli altipiani temperature negative record per tutta la catena appenninica, fenomeno attribuito in particolare alla lontananza dai due mari peninsulari, il Tirreno e l'Adriatico, che quindi non riescono a dare il loro apporto alla mitigazione del clima dell'area protetta. Questo effetto è anche dovuto, almeno nel versante sud del Parco, al prosciugamento del lago Fucino, che ne ha cambiato i parametri climatici, influendo conseguentemente sia sulla vegetazione spontanea che, in particolare, sulle specie vegetali coltivate.

La flora del Parco annovera quasi 1.600 specie, manifestando anche in questo Parco, come in tutte le altre aree protette centro-appenniniche, la diversità di origine, con specie di provenienza nordica, orientale, continentale, balcanica, con numerosi endemismi e specie rare ed anche relitti glaciali, tra i quali segnaliamo la Sassifraga speciosa, la Silene acaule e il Ranuncolo a foglie brevi, endemismi come l'Adonide ricurva, la Viola della Majella e il Cerastio tomentoso. Tra le tante specie segnaliamo il Geum heterocarpum, endemismo proprio del Sirente, la Pulsatilla alpina, che vegeta sulle rocce disgregate di alta quota, oltre il limite della faggeta, l'Astragalo aquilano, il Giglio rosso e quello martagone nella faggeta, di numerose specie di orchidee nelle praterie, tra cui l'Orchidea sambucina e l'Orchidea calabrese, mentre in primavera nei prati si assiste ad una eccezionale fioritura di Narcisi (Narcissus poeticus) raccolti per una tradizionale festa che si svolge alla fine di maggio, con una sfilata di carri infiorati, appunto, dai narcisi.

Le specie forestali vedono una netta prevalenza del Faggio, che copre uniformemente i versanti settentrionali e orientali con dense foreste, in netta ripresa dopo l'istituzione del Parco, avendo subito nei decenni precedenti una forte pressione con tagli intensissimi; particolarmente spettacolare la faggeta che ammanta con continuità il versante nord del Sirente, da Gagliano Aterno fino alla fonte dell'Anatella, per una lunghezza di 12 chilometri; associati alla faggeta vegetano diverse specie forestali, come l'Agrifoglio, che si rinviene raramente, l'Acero di monte e il Sorbo montano tra le tante. Sono presenti anche diversi nuclei di Betulla residui di foreste molto più ampie della specie, scesa a sud "al seguito" dei ghiacci quaternari e qui rimasti dopo la regressione degli stessi.

Al di sotto della faggeta, a quote più basse, la copertura forestale è costituita da boschi basali, in particolare nel comprensorio del Sirente, con specie più termofile, quali le querce, prevalentemente Roverella, più raramente Cerro, accompagnati dal Carpino nero ed altre specie, mentre in altri settori i boschi hanno carattere più residuale a causa di una intensa ceduazione effettuata in passato.

In alcuni settori della Val di Teve, su rupi molto scoscese ma assolate, si è insediato il Leccio, molto lontano dalle sue aree di elezione ma favorite in ciò da condizioni microclimatiche favorevoli che in quelle "stazioni" si registrano.

Una componente fondamentale della vegetazione del Parco è rappresentata dai pascoli e dai prati, in relazione alla notevole estensione degli altopiani, che, a seconda dell'altitudine, si caratterizzano per la dominanza di festuceti, brachipodieti o seslerieti.

I diversi ambienti del Parco hanno dato origine ad habitat a loro volta diversificati, dove trovano lo spazio vitale le due specie più rappresentative dell'Appennino, il Lupo e l'Orso bruno marsicano, il primo presente con una popolazione stabile di circa 40 individui, il secondo frequenta spesso le foreste del Parco con più individui, anche provenienti dal contiguo Parco Nazionale d'Abruzzo, Lazio e Molise, attraverso il corridoio faunistico naturale costituito dalla Serra Palancara, dal Colle dell'Olmo di Bobbi e dal Monte della Selva, che mette in connessione la Val Giovenco del Parco d'Abruzzo col Parco Regionale, assicurando le migrazioni di animali dall'una all'altra area protetta.

Tra gli altri mammiferi presenti da segnalare il Gatto selvatico, la Martora, l'Istrice, il Cervo, reintrodotto negli anni Novanta di fine secolo scorso ed ora ampiamente diffusosi, il Capriolo, la Lepre ed il Cinghiale, fortemente irradiatosi in tutta la regione a seguito di sconsiderati ripopolamenti continuati per decenni, per di più con una razza alloctona.

La componente avifaunistica è nondimeno interessante. Il Parco ospita la maggior parte delle specie più importanti e rare del centro Appennino, tutte nidificanti, come quelle degli ambienti rupicoli, con l'Aquila reale, presente con diverse coppie riproduttrici, il raro Gufo reale, il Gracchio corallino, con molte coppie nidificanti, il Gracchio alpino, meno frequente, il falco Pellegrino, il falco Lanario, il falco Cuculo, il Picchio muraiolo e il Corvo imperiale, anch'esso riprodottosi con successo dopo la reintroduzione nella Riserva Naturale "Monte Velino" da parte del Corpo Forestale dello Stato. La ricerca sulla Coturnice, inoltre, ha permesso di accertare una densità della sua popolazione tra le più alte in Appennino, con una popolazione in forte ripresa.

Più nutrita e diversificata l'avifauna forestale, che annovera la presenza dell'Astore, del Biancone, del Pecchiaiolo, dello Sparviere, dei rari Picchio dorsobianco e Picchio rosso mezzano, del Picchio minore, della Cincia bigia e del Piccione selvatico, dell'Allocco e del Gufo comune tra i rapaci notturni. Negli altipiani sono presenti, tra le altre specie, l'Allodola, l'Averla piccola, lo Stiaccino, la Passera lagia, e i meno comuni Bigia grossa ed Ortolano; presenti anche il Succiacapre, il Calandro, l'Upupa, così come l'Albanella minore e quella reale, seppur di passo, e il falco Cuculo. Un evento da evidenziare, del tutto eccezionale, è stata la nidificazione di una coppia di Cicogne, rilevato molto raramente in Appennino, per la prima volta in Abruzzo.

Una evidenza particolare deve essere data anche alla presenza di una specie di avvoltoio, il Grifone, reintrodotto dal Corpo Forestale dello Stato nel luglio del 1994 nella Riserva Statale "Monte Velino" con ripetuti restocking negli anni successivi del nucleo iniziale di riproduttori, per ridare cittadinanza ad un vulturide una volta presente sulle montagne del Parco, seppur in tutt'altre condizioni ecologiche e, soprattutto, di disponibilità di risorse trofiche, una volta molto più diffuse di adesso in relazione alla presenza di un allevamento molto più intensivo, che dava la possibilità a questi necrofagi di alimentarsi con i capi di bestiame morti al pascolo, svolgendo così anche una azione sanitaria di pulizia del territorio.

Tra i rettili è da evidenziare la presenza della piccola Vipera dell'Orsini e di quella comune, del Colubro liscio e del Cervone, mentre tra gli anfibi sono da segnalare la Salamandra pezzata appenninica, la Salamandrina di Savi, l'Ululone appenninico ed il Tritone crestato, sempre per citare le specie più rare e significative sia dal punto di vista ecologico che scientifico.

In qualche corso d'acqua è ancora presente il Gambero di fiume europeo, estremamente rarefattosi in Italia e per questo segnalato tra le specie minacciate di estinzione dalla Lista Rossa dell'Unione Internazionale per la Conservazione della Natura, tutelato dalla Direttiva Europea "Habitat" e dalla legge della Regione Abruzzo sulla "piccola fauna", la n.50 del 1993, che ha permesso alla Regione stessa di approntare un progetto Life con il quale sono stati effettuati interventi di conservazione ed incremento delle popolazioni di questo crostaceo di acqua dolce all'interno delle aree della Rete Natura 2000.

Tra gli insetti rinvenuti i coleotteri endemici Oreina marsicana, Carabus cavernosus, Duvalius battonii e Calanthus sirentensis, che prende il nome dalla stessa montagna del Sirente, e quelli propri delle grotte di Stiffe, lo pseudoscorpione Neobisium battonii ed il turbellare Dendrocoelum benazzii.

Il Parco per la sua posizione centrale rispetto ad altri gruppi montuosi dell'Appennino centrale rappresenta uno snodo naturale di collegamento con queste, in virtù della connessione ecologica già ricordata col Parco d'Abruzzo e per la continuità con quello del Gran Sasso e Monti della Laga, assumendo per questa ragione una valenza strategica nella politica di protezione di specie animali e vegetali tutelate da leggi regionali, nazionali, direttive comunitarie e da convenzioni internazionali, che ai momenti di tutela abbina la possibilità di attuare progetti di sviluppo sostenibile. Questa funzione è ancora più evidente per la sua connessione con la contigua Riserva Naturale laziale "Montagne della Duchessa", di ben 3.540 ettari di estensione, con i vicini Monti Simbruini, nella cui parte laziale è stato istituito un parco regionale esteso 30.000 ettari, e, ancora, per la contiguità con diverse aree protette regionali abruzzesi presenti nel suo intorno ed il Parco nazionale della Majella e diverse aree protette regionali presenti nel suo intorno. Questa funzione di connessione permette la tutela di una biodiversità ricchissima di tutte le aree citate, su un territorio di circa 500.000 ettari, per cui ogni ipotesi di ulteriore riduzione del Parco Sirente -Velino andrebbe a penalizzare fortemente, se non ad annullare questa funzione, perdendo così anche la possibilità di avere risorse finanziarie per progetti di sviluppo ecologicamente compatibili.

L'Ente Parco, infatti, per l'attuazione di molti progetti per il recupero della sua naturalità, in un territorio molto impoverito per una gestione venatoria dissennata dei decenni precedenti la sua istituzione, si è spesso avvalso di fondi finanziari dell'Unione Europea; fra questi, il progetto di maggior successo e significato ecologico è quello che ha riguardato il Camoscio d'Abruzzo (o appenninico), che nell'ambito del progetto Life-Coornata, ha permesso la reintroduzione di 24 Camosci nel Parco, che dopo pochi anni hanno già più che raddoppiato il loro numero, restituendo a questa montagna un abitante scomparso da quasi due secoli.

Un altro progetto di conservazione messo in campo dal Parco, di pari importanza rispetto a quello appena citato, è sull'Orso marsicano, denominato "Salviamo l'Orso", anche questo attuato con fondi finanziari Life dell'Unione Europea, con il quale l'area protetta ha dato continuità ai due precedenti, il primo, "Gole rupestri", sempre con fondi U.E., e quello seguente, finanziato dalla Regione Abruzzo. L'attuazione di questi progetti ha permesso di monitorare la presenza dei singoli individui e delle loro "core areas", dei siti di svernamento e di quelli riproduttivi, in relazione alla presenza stabile di un nucleo famigliare composto da una femmina con un piccolo, per ridurre gli elementi di disturbo e il conflitto ancora forte esistente con gli allevatori, attraverso specifiche intese volte a supportare l'allevamento più razionale degli animali domestici, oltre che per far comprendere l'importanza del valore dell'Orso ed acquisire la piena consapevolezza della sua protezione.

Per gli aspetti vegetazionali, allo scopo di implementare le azioni di salvaguardia della sua flora spontanea, in particolare per le specie endemiche e rare, il Parco ha aderito al progetto Life Floranet in partenariato con le altre aree protette centro-appenniniche, per tutelare, monitorare ed implementare i popolamenti naturali di queste specie.

Con un altro progetto, specifico sulla batracofauna, realizzato con fondi regionali, è stato fatto il punto sulla presenza degli anfibi nel Parco, che ha portato alla individuazione di parecchi nuovi siti di presenza, con interventi di recupero della funzionalità di una serie di fontanili di montagna con scale di rimonta per gli anfibi, la creazione di pozze per la loro riproduzione, interventi finalizzati anche alla razionalizzazione dell'allevamento brado nel Parco e alla creazione di punti di abbeverata del bestiame al pascolo, specie nel versante meridionale povero di acque, anche per evitare che questi capi possano danneggiare le popolazione degli anfibi.

Per contenere l'espansione del cinghiale il Parco ha elaborato un piano di gestione approvato dall'ISPRA (Istituto Superiore Per la Ricerca Ambientale), l'organo tecnico del Ministero dell'Ambiente, con il quale si autorizza il controllo selettivo del suide nelle aree agricole anche con recinti di cattura, capi poi inviati ad un centro di macellazione; l'abbattimento è anche attuato su richiesta di un Comune del Parco, nel caso questo ravveda problemi di pubblica incolumità dalla presenza dell'ungulato.

Ma l'aspetto più peculiare di questo Parco è rappresentato, oltre che dalla Natura, dalla sua Cultura, testimoniata da numerosi beni storico-architettonici e da quelli archeologici, erroneamente considerati minori, con siti archeologici, castelli, torri, borghi medievali, conventi, chiese romaniche e rupestri.

Tra i beni archeologici in prima evidenza l'insediamento di Alba Fucens, città romana fondata nel 303 A.C. lungo la strada consolare Tiburtina Valeria, rivela i segni di una importante presenza in quest'area, confermata dalla grossa villa romana del I secolo d.c. a S. Potito di Ovindoli, con pavimenti in mosaico, dai resti del castello di Rovere, come pure dal ponte romano di Acciano, dalle sepolture catacombali paleocristiane dell'antica Superaequum a Castelvecchio Subequo, dal muro ad opus incertum a Secinaro, di un muraglione in opus poligonale e mura poligonali a Fagnano Alto; pure presenti preesistenze degli Italici, come i templi a Castel di Ieri ed Acciano.

Particolarmente diffusi i castelli, le torri e i borghi medievali. Tra i primi ricordiamo lo stupendo maniero di Celano, fatto edificare dai Piccolomini nel 1400, che domina la piana del Fucino, quello di Gagliano Aterno col suo borgo medievale, lo stupendo monastero-fortezza di Santo Spirito d'Ocre, i castelli di Beffi e Roccapreturo, quello di Pescina, le torri, come quella del XIV secolo, con orologio, a Fontecchio, dove fa lustro di se una splendida fontana trecentesca, quella di Pescina, il borgo di Cerchio, la torre circolare di Aielli, e, certamente non ultime, le numerose chiese, prima fra tutte quella romanica di Santa Maria in valle Porclaneta a Rosciolo di Magliano dei Marsi, il Convento e la chiesa di S. Francesco a Castelvecchio Subequo, il Convento di Sant'Angelo ad Ocre, le numerose chiese rurali, come quelle di Sant'Anna alle pagliare di Tione e quella di Santa Petronilla ad Acciano.

Tra i beni culturali sono assolutamente da considerare gli insediamenti in quota chiamati "Pagliare", situati tra il Sirente e la valle del fiume Aterno, ad un'altezza di 1000 metri circa, costruiti in pietra calcarea locale, ciascuna fornita di una cisterna sotterranea per la raccolta dell'acqua, veri e propri villaggetti in quota dove nei mesi estivi si spostavano i pastori e gli agricoltori con le loro famiglie per la pratica della transumanza verticale, per coltivarvi i terreni e praticare l'allevamento ovino; per la loro originalità sono assolutamente da visitare quelle di Tione degli Abruzzi, di Fontecchio e di Fagnano, posti al di sopra dei rispettivi paesi, in un contesto di quasi eterea serenità.

Può anche considerarsi evento culturale la nascita tra i borghi del Parco di personaggi illustrissimi: Pescina ha dato i natali allo scrittore del Novecento Ignazio Silone e al cardinale Mazzarino, influente primo ministro del Re Luigi XIII alla corte francese nel secolo XVII, o al fatto che altri personaggi hanno qui passato una parte della loro vita, come il papa Celestino V, S. Francesco d'Assisi e il suo biografo Tommaso da Celano, e Giovanni Titta Rosa, poeta del secolo scorso.

Per valorizzare queste preziosità di natura e di cultura il Parco ha provveduto a programmare l'accoglienza turistica attraverso la strutturazione di Centri visita, musei, aree faunistiche e punti informativi. Tra i primi segnaliamo quello in località Rovere di Rocca di Mezzo, con il Museo del Camoscio e l'area faunistica corrispondente, dove in primavera sono nati due camoscetti, quello del Capriolo a Fontecchio, quelle del Cervo a Tione degli Abruzzi e nella Riserva Statale "Monte Velino", a Magliano dei Marsi, mentre più diffusi sul territorio sono i punti informativi, allestiti a Castelvecchio Subequo, Cerchio, Goriano Valli, Goriano Sicoli, Massa d'Albe, Ovindoli ed alle frequentatissime grotte di Stiffe. A Secinaro è stato allestito il Centro di Educazione Ambientale del Parco, che svolge un'attività didattico-educativa rivolta soprattutto alle scuole dell'area protetta.

Per implementare vieppiù la visita dell'area protetta l'Ente Parco, in accordo con le Ferrovie dello Stato, ha avviato il progetto "Treno del Parco", con l'utilizzo della linea ferroviaria Terni-L'Aquila-Sulmona, in particolare il tratto che va da Fagnano Alto a Molina Aterno, con l'utilizzo delle stazioni dismesse come foresterie e punti di interscambio da dove iniziare le escursioni, nell'ottica di una mobilità dolce e di un turismo slow.

La promozione del Parco e la valorizzazione dei prodotti locali è portata avanti da iniziative e la stampa di materiale promozionale, rivolta oltre che al territorio regionale, anche alla vicina area metropolitana di Roma, i cui abitanti da sempre hanno come riferimento le montagne del Parco, anche per la facilità di accesso attraverso l'autostrada Roma-Pescara, sia per la pratica dell'escursionismo che per quella dello sci; nell'area della Magnola ed in quella di Campo Felice sono infatti ubicate delle stazioni sciistiche molto attrezzate che raccolgono un grossa affluenza di praticanti, in passato oggetto di interventi molto discutibili e che hanno creato un forte impatto sulla natura del Parco.

La promozione del Parco è stata perseguita anche con la partecipazione ad eventi nazionali ed europei, dove si è favorita la conoscenza di prodotti gastronomici del Parco, in primis il ricercato zafferano di L'Aquila con denominazione di origine protetta, il tartufo nero, i formaggi di latte ovino, il miele, vari salumi e un prodotto tipico della civiltà pastorale, la miscischia (o miscischie), carne di pecora condita, arrotolata ed essiccata, che i pastori portavano con se come riserva proteica da consumare durante la transumanza ed i lunghi mesi di stazionamento nei pascoli della Capitanata. Da Celano, infatti, aveva origine il tratturo regio, la via d'erba che conduceva a Foggia, una delle principali "autostrade delle pecore". I prodotti della natura di queste montagne sono stati quindi l'unica fonte di sostentamento per le popolazioni locali, col lavoro di boscaioli, carbonai e tagliatori di ghiaccio, che, prelevato dalle neviere in quota in forma di blocchi, erano trasportati nei centri intorno alle montagne e finanche a Roma e Napoli, protetti da sacchi e paglia, ghiaccio utilizzato sia per scopo alimentare che terapeutico.

La promozione dei prodotti del territorio è incentivata con il Marchio di Qualità, con la concessione del logo e della denominazione dell'Ente Parco da appore sui prodotti agroalimentari e artigianali e per i servizi di ristorazione, ricettività ed educazione ambientale, per i quali è stato costituito un Albo ufficiale dell'Ente Parco a garanzia della loro qualità e dello stesso consumatore.

Il Parco ha sede a Rocca di Mezzo, a Villa Cidonio, un edificio con tratti liberty del primo dopoguerra del secolo scorso, ora acquistato dall'Ente Parco, dove sono ubicati gli uffici di presidenza e direzione, segreteria amministrativa, protocollo, ragioneria, tecnico e manutentivo, scientifico e naturalistico, monitoraggio e controllo, relazioni con il pubblico e marketing e promozione turistica, con una dotazione di soli 13 dipendenti a tempo indeterminato, di cui 8 a tempo parziale, del tutto insufficienti a corrispondere anche alle attività correnti del Parco.

Il Parco ha definito il suo Piano corrispondendo ad un adempimento legislativo, inviandolo nel 2017 alla Regione Abruzzo per l'adozione e la successiva approvazione, di cui si è in attesa. Una criticità di questa area protetta risiede nella sorveglianza, anche in relazione ai gravi atti di bracconaggio che nel passato si sono verificati, con l'abbattimento anche di animali particolarmente protetti, come l'Orso, il Lupo e l'Aquila reale. La legge istitutiva del Parco affidava al Corpo Forestale dello Stato, ora Carabinieri Forestali, ed alla Polizia Provinciale il compito della sorveglianza, svolta tra mille difficoltà in relazione alle molteplici attività a cui dovevano far fronte entrambe i Corpi, ma comunque insufficiente per il perpetrarsi della pratica illegale del bracconaggio.